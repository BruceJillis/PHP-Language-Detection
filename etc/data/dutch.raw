Greg was om 8 uur ’s avonds geland op het vliegveld van San Francisco, maar tegen de tijd dat hij aan de beurt was bij de paspoortcontrole, was het al midden in de nacht. Hij was zongebruind, ongeschoren en relaxed uit de eerste klas gestapt na een maand op het strand van Cabo (duiken en Franse meisjes versieren). Toen hij een maand geleden de stad verlaten had, was hij een afgepeigerd wrak met een buikje. Nu was hij een bruingebrande god en hadden de stewardessen de hele reis naar hem gelonkt. Vier uur later in de rij voor de douane was hij van een god weer in een mens veranderd. Zijn vakantieroes was uitgewerkt, er liep zweet tussen zijn bilspleet en zijn schouders en nek stonden strak van spanning. De batterij van z’n iPod was al uren op, dus hij had niks anders te doen dan het echtpaar voor hem afluisteren. “De techniek staat voor niks”, zei de vrouw, gebarend naar een bord: “Paspoortcontrole - powered by Google”. “Ik dacht dat ze daar pas volgende maand mee zouden beginnen?” De man had een grote sombrero die hij steeds op- en weer afzette. Google aan de grens. Jezus! Greg had zes maanden geleden ontslag genomen bij Google. Hij had z’n opties verzilverd en nam wat tijd voor zichzelf. Dat bleek al snel minder leuk dan het had geklonken. Vijf maanden lang had niks anders gedaan dan vrienden helpen bij computerproblemen en op de bank hangen en middag-tv kijken. Hij was 5 kilo aangekomen. Dat kwam van het thuiszitten, in plaats van in het Googleplex met z’n 24-uurs fitness. Hij had het natuurlijk kunnen weten. De Amerikaanse regering had 15 miljard uitgegeven om iedereen aan de grens te kunnen fotograferen en vingerafdrukken te nemen. Ze hadden er nooit één terrorist mee gevangen. De overheid wist duidelijk niet Hoe Te Zoeken. De veiligheidsman had wallen en hij keek met samengeknepen ogen naar het scherm, terwijl hij met z’n worstenvingers in het toetsenbord prikte. Geen wonder dat het vier uur had geduurd voor hij aan de beurt was. “Goedenavond”, zei Greg, terwijl hij de man zijn zweterige paspoort gaf. De beambte mompelde iets en haalde het paspoort door de kaartlezer. Hij keek naar z’n scherm en typte langdurig. In de hoek van zijn mond zat een korstje opgedroogd eten, waar hij telkens met zijn tong aan likte. “Vertelt u eens over juni 1998?” Greg keek op. “Pardon?” “Op 17 juni 1998 postte u een bericht op alt.burningman, dat u van plan was naar een festival te gaan. ‘Zijn paddo’s echt zo’n slecht idee?’ vroeg u.” In de tweede verhoorkamer zat een oudere beambte. Hij was dun en met zijn oude huid leek hij wel een houten standbeeld. Zijn vragen gingen veel verder dan paddo’s. “Laten we het over uw hobby’s hebben. U doet aan raket-modelbouw?” “Wat?” “Modelraketten.” “Nee,” zei Greg, “Nee, helemaal niet.” De man maakte een aantekening, klikte wat. “Ik vraag dat omdat ik een sterke piek zie in advertenties voor raketbouw naast uw zoekresultaten en Google Mail.” Greg voelde zijn maag samentrekken. “Kijkt u naar mijn zoekopdrachten en e-mails?” Hij had al maanden geen computer aangeraakt, maar hij begreep heel goed dat zijn zoek- en mailgedrag waarschijnlijk meer over hem zou kunnen vertellen dan zijn therapeut. “Maakt u zich maar geen zorgen. Ik kijk niet naar uw zoekgedrag,” zei de man smalend. “Dat zou tegen de wet zijn. We zien alleen de advertenties die u te zien heeft gekregen op basis van uw zoektermen en e-mail. We hebben een brochure waarin het wordt uitgelegd, die krijgt u van me wanneer we hier klaar zijn.” “Maar die advertenties hebben geen enkele betekenis!” sputterde Greg. “Ik krijg advertenties te zien voor naaktfoto’s van Paris Hilton wanneer ik een kamer wil boeken in een hotel in Parijs!” De man knikte. “Dat begrijp ik, meneer. Dat is precies de reden waarom wij dit gesprek hebben. Waarom denkt ù dat die advertenties voor raketonderdelen zo vaak getoond worden?” Greg dacht diep na. “Okay, probeer dit eens: zoek eens op ‘Coffee Fanatics.’” Het was een persoonlijk projectje geweest waar hij veel tijd in had gestoken. Hij had ze geholpen met de website voor de koffie-van-de-maand service. De koffie die ze bij de lancering van de nieuwe dienst aanboden, heette ‘Rocket Fuel’. Door de combinatie van ‘Rocket Fuel’ en ‘Lancering’ had Google waarschijnlijk die advertenties voor modelraketten opgeboerd. Ze waren bijna klaar toen de man op de foto’s van Haloween stuitte. Ze zaten diep in de zoekresultaten voor ‘Greg Lupinski’ verstopt. “Het thema van het feest was de Golfoorlog,” zei Greg. “In het Castro theater.” “En u had zich verkleed als…?” “Een zelfmoordcommando,” antwoordde hij schaapachtig. Hij kromp ineen terwijl hij het woord uitsprak. “Wilt u met mij meekomen, meneer Lupinski,” zei de man. Tegen de tijd dat hij werd vrijgelaten, was het 3 uur ’s nachts. Zijn koffer stond eenzaam naast de bagageband. Hij tilde hem op en zag dat ze hem open hadden gemaakt. En geen moeite hadden gedaan om hem weer netjes dicht te doen. Aan alle kanten hingen er kleren uit. Toen hij thuis was, ontdekte hij dat al zijn nep-antieke Mexicaanse beeldjes waren gebroken. Midden op zijn nieuwe witte katoenen shirt stond een dreigende schoenafdruk. Zijn kleren roken niet meer naar Mexico. Ze roken naar vliegveld. Hij kon zo niet slapen. Onmogelijk. Hij moest hierover met iemand praten en er was maar een iemand die het zou begrijpen. Gelukkig was ze meestal wakker rond deze tijd. Maya was twee jaar na Greg bij Google komen werken. Zij had hem overtuigd dat hij naar Mexico moest na zijn vertrek. Ga hier weg, zei ze, om je leven opnieuw op te starten. Maya had twee enorme chocoladekleurige labradors en een zeer geduldige vriendin die Laurie heette, die alles goed vond behalve zich om 6 uur ’s ochtends door Dorlores Park te laten slepen door 160 kilo kwijlend beest. Maya greep naar haar busje traangas toen Greg op haar af kwam rennen. Maar ze bedacht zich en spreidde haar armen wijd uit, de hondenriemen onder haar schoen vastklemmend. “Waar is je buik?! Man je ziet er goed uit!” Hij omhelsde haar, zich opeens heel erg bewust van zijn geur na een nacht doorgegoogled te zijn. “Maya,” zei hij, “wat weet jij van Google en de veiligheidsdienst?” Ze verstijfde toen hij de vraag stelde. Een van de honden begon te piepen. Ze keek om zich heen en gebaarde naar het tennispark. “Boven aan die lantaarnpaal. Niet meteen kijken.” zei ze. “Dat is een van onze gemeentelijke WiFi punten. Groothoek webcam. Kijk de andere kant op als je praat.” Als je het plan in z’n geheel bekeek, had het Google niet eens zoveel gekost om de hele stad met webcams vol te hangen. Zeker als je het afwoog tegen de mogelijkheid, mensen persoonlijke reclame voor te schotelen, gebaseerd op waar ze waren en wat ze deden. Greg had er niet echt over nagedacht toen al die camera’s toegankelijk waren gemaakt voor het publiek. Er was een dag lang moord en brand geschreeuwd op wat weblogs terwijl iedereen het nieuwe speelgoed uitprobeerde en inzoomde op de verschillende hoerenbuurten in de stad. Daarna had niemand het er meer over. Hij voelde zich ongemakkelijk. “Je maakt een grapje.” “Kom mee,” zei ze terwijl ze haar rug naar de camera draaide. De honden waren boos dat hun wandeling zo snel was afgebroken en lieten hun ongenoegen duidelijk horen terwijl Maya koffie zette. “We hebben het op een akkoordje gegooid met de inlichtingendiensten,” zei ze terwijl ze de melk pakte. “Zij hebben beloofd, onze zoekresultaten niet meer te vorderen voor hun onderzoeken. In ruil daarvoor mogen zij zien welke advertenties onze gebruikers te zien krijgen.” Greg voelde zich misselijk. “Waarom?! Zeg niet dat Yahoo het ook doet…” “Nee nee, nou ja, natuurlijk doen zij het ook. Maar dat is niet de reden waarom Google het doet. Je weet dat de Republikeinen een hekel hebben aan Google. We staan bekend als een bedrijf van Democraten. Dus moeten we het de Republikeinen een beetje naar de zin maken, voordat ze ons gaan dwarszitten. Het gaat niet om IHP - Informatie Herleidbaar tot Personen; het gifgas van het digitale tijdperk. Het is alleen metadata. Dus het is maar een klein beetje kwaadaardig.” “Waarom doe je dan zo geheimzinnig?” Maya zuchtte en aaide de hond die met zijn kop tegen haar knie duuwde. “Die mannen van de veiligheidsdienst zijn net luizen. Ze zitten inmiddels overal. Ze komen naar al onze vergaderingen. Het lijkt wel alsof we in een of ander sovjet ministerie werken. En die autorisatieverklaringen! We zijn feitelijk in twee kampen verdeeld: de geautoriseerden en de verdachten. Iedereen weet wie niet geautoriseerd is, maar niemand weet waarom. Ik heb autorisatie gekregen. Ik heb geluk dat de lesbo’s niet meer zonder meer worden afgewezen. Niemand zou het in z’n hoofd halen, te lunchen met een ongeautoriseerde.” Greg voelde zich doodmoe. “Dus ik mag van geluk spreken dat ik levend uit het vliegveld ben gekomen. Ik had zo kunnen ‘verdwijnen’ zeker?” Maya staarde hem aan. Hij wachtte op antwoord. “Wat is er?” “Ik ga je iets vertellen, maar je moet me beloven dat je het nooit zult doorvertellen.” “Ehm je bent toch niet lid van een terroristische eenheid of zo?” “Nee zo simpel is het niet. Luister. Het onderzoek door de veiligheidsdienst op het vliegveld heeft een specifieke functie. Als je eenmaal apart bent genomen voor verhoor aan de grens, word je een ‘Belangwekkend Persoon’. En dan laten ze nooit meer los. Ze scannen op je gezicht en je manier van lopen op de webcams. Ze lezen je mail. Ze bekijken je zoekopdrachten.” “Ik dacht dat dat onwettig was?” “In het wilde weg informatie inzien mag niet. Maar als je eenmaal in het systeem zit als Belangwekkend Persoon, is het een specifieke opsporing. Dat is volstrekt legaal. En als ze je eenmaal gaan googlen, vinden ze altijd wel iets. Alles wat ze over je kunnen vinden wordt in een grote machine gegooid, die zoekt naar ‘verdachte patronen’. Ze zoeken afwijkingen van de statistische norm om je te pakken.” Greg moest nu echt bijna kotsen. “Hoe heeft dat in vredesnaam kunnen gebeuren?!” Google was toch een goed bedrijf? ‘Don’t be evil’, toch? Dat was altijd het motto van het bedrijf. Voor Greg was het een belangrijke reden geweest om direct na de universiteit naar Mountain View te gaan. Maya lachte spottend. “O kom op, Greg. Don’t be evil? Onze lobbyisten zijn dezelfde mensen die Kerry door het slijk gehaald hebben. Op het gebied van ‘evil’ zijn we al lang geen maagd meer. Ze zwegen een paar minuten. “Het is begonnen in China,” ging ze verder. “Toen we onze servers eenmaal daar neerzetten, was het hek van de dam. De servers vielen toen onder Chinees recht.” Greg zuchtte diep. Hij wist maar al te goed hoe ver de Googletentakels reikten. Telkens als je een website bezocht met Google advertenties erop, of als je Google Maps gebruikte, of Google Mail - zelfs als je e-mail stuurde naar een Google Mail account van een ander - vergaarde het bedrijf zorgvuldig alle informatie die ze over je te pakken konden krijgen. Nog niet zo lang geleden was zoekoptimalisatie-software in gebruik genomen om zoekopdrachten aan te passen aan individuele behoeftes van gebruikers. Dat systeem bleek goud waard voor de advertentie-industrie. Maar in een autoritair regime had het vast ook niet misstaan. “Ze gebruikten ons om persoonlijke profielen van mensen te maken,” ging ze verder. “En als ze iemand wilden arresteren, kwamen ze naar ons, op zoek naar een reden om tot arrestatie over te gaan. Er is bijna niks niet-illegaal in China dus er was altijd wel een reden te bedenken.” Greg schudde zijn hoofd. “Waarom moesten die servers in China staan?” “Anders zou de Chinese overheid ons blokkeren. En Yahoo zat er al.” Ze trokken een grimas naar elkaar. Op een gegeven moment waren werknemers van Google geobsedeerd geraakt door Yahoo, ze maakten zich drukker om wat de concurrent deed dan om wat ze zelf aan het doen waren. “Dus zetten wij onze servers daar ook maar. Ookal waren veel van ons het er niet mee eens.” Maya nam een slokje koffie en liet haar stem dalen. Een van de honden zat als een bezetene onder Gregs stoel te snuffelen. “Vrijwel direct gaf de Chinese overheid opdracht, bepaalde zoekopdrachten te censureren.” zai Maya. “Google stemde in. En met een belachelijk excuus: we zijn niet evil, we bieden Chinese consumenten een betere zoekbeleving. Als er in hun zoekresultaten websites zouden staan die ze toch niet kunnen bezoeken, zouden ze alleen maar gefrustreerd raken. Dat zou een ’slechte gebruikerservaring’ zijn.” “En nu?” Greg duwde de hond weg. Maya keek wanhopig. “Nu ben je een Belangwekkend Persoon, Greg. Je wordt gestalkt door Google. Nu heb je de rest van je leven iemand die over je schouder meekijkt. Je kent onze missie toch? ‘Wij organiseren de Informatie van de Wereld’. Alles. Het duurt nog een paar jaar, maar dan weten we zelfs hoeveel drollen er in de pot lagen toen je doortrok. En dat gecombineerd met een systeem dat mensen verdacht verklaart op basis van statistisch materiaal, dan ben je dus volkomen –” “Scroogled” “Volkomen.” Ze knikte. Maya bracht de twee honden door de gang naar de slaapkamer. Hij hoorde haar gedempt ruzieën met haar vriendin, toen kwam ze alleen terug. “Ik kan dit wel fixen,” fluisterde ze indringend. “Toen de Chinezen begonnen mensen op te pakken, heb ik met wat vrienden besloten, als 20%-project de Chinezen zo veel mogelijk dwars te zitten.” Een voorbeeld van de revolutionaire manier van werken bij Google was dat alle werknemers 20% van hun tijd moesten besteden aan een zelfbedacht lievelingsproject. “We noemen het de Googlecleaner. Het duikt diep in de database en zorgt ervoor dat je statistisch genormaliseerd wordt. Je zoekopdrachten, je Gmail overzichten, je webbrowse patronen. Alles. Greg, ik zal je Googlecleanen. Er zit niks anders op.” “Ik wil niet in de problemen komen.” Ze schudde haar hoofd. “Je zit al tot je nek in de problemen. Maar we moeten snel zijn. Het kan niet lang meer duren voordat iemand de veiligheidsdienst attendeert op mijn expertise en mijn achtergrond. En op de Googlecleaner. En dan, tja, wat zouden ze doen met mensen als ik. Het is oorlogstijd. Oorlog tegen abstracte begrippen. Dus alles is geoorloofd.” Greg dacht aan het vliegveld. Aan het verhoor. De voetafdruk midden op zijn shirt. “Okay, doe het maar,” zei hij. De Googlecleaner werkte geweldig. Greg merkte het aan de advertenties die hij in beeld kreeg. Ze waren duidelijk voor iemand anders bedoeld: Feiten over Intelligent Design, Godsdienstsites, Een Toekomst Vrij van Terreur, Pornofilters, goedkope kaartjes voor Toby Keith. Dit was het werk van Maya. Google’s persoonlijke zoekdienst had duidelijk heel iemand anders voor ogen. Een godsvrezende rechtse liefhebber van countrymuziek. Prima, vond Greg. Tot hij op zijn adresboek klikte. De helft van de adressen was weg. Zijn Gmail inbox was zo leeg en hol als een kerker. Zijn Orkutprofiel: genormaliseerd. Zijn agenda, familiefoto’s, bookmarks: allemaal leeg. Hij had er vroeger nooit zo bij stilgestaan hoeveel dingen hij online deed. Hoeveel hij via Google deed. Zijn hele identiteit! Maya had hem zo glimmend opgepoetst dat hij volkomen onzichtbaar was geworden. Greg sloeg slaapdronken op het toetsenbord naast zijn bed. Het beeldscherm werd wakker. Hij kneep zijn ogen samen en keek naar de klok in de toolbar. 4:13 uur. Jezus, wie bonkt er midden in de nacht op de deur? Hij riep “Ik kom er aan!” met een schorre stem en trok snel een badjas en zijn sloffen aan. Hij sjokte door de gang, deed onderweg het licht aan. Bij de deur zag hij door het kijkgaatje Maya somber naar hem terugkijken. Hij maakte de deurketting en sloten los en trok de deur open. Maya stormde naar binnen, achter haar aan de honden en haar vriendin. “Pak je spullen,” zei ze schor. “Wat?” Ze pakte hem bij zijn schouders. “Pak je spullen. Nu.” “Waar gaan we heen?” “Mexico, waarschijnlijk. Ik weet het nog niet precies. Pak verdomme je spullen.” Ze duwde hem opzij, liep zijn slaapkamer in en trok zijn lades open. “Maya,” zei hij streng, “Ik pak helemaal niks totdat je vertelt wat er aan de hand is.” Ze keek hem glazig aan en streek een lok haar uit haar gezicht. “De Googlecleaner is weer tot leven gekomen. Ik had hem onklaar gemaakt nadat ik jou had gecleand. Het was te gevaarlijk geworden. Maar hij stuurt nog steeds een bevestigingsmail naar me wanneer het systeem gebruikt wordt. Iemand heeft hem gebruikt om controversiële informatie toe te voegen aan drie specifieke accounts. Alledrie leden van de handelscommissie van de Senaat.” “Googlers die senatoren zwartmaken?” “Niet Googlers. De opdrachten kwamen van buiten het bedrijf. Het IP-blok is geregistreerd in Washington. De IP-adressen worden gebruikt door Gmail-gebruikers, dus ik kon nagaan van wie ze zijn. Raad eens van wie die Gmail accounts zijn?” “Heb je in Gmail accounts zitten neuzen!?” “Okay, okay, ja. Ik heb in hun e-mail gekeken. Iedereen doet dat af en toe, en om heel wat minder nobele redenen dan ik. Maar luister - die aanpassingen zijn gedaan door onze eigen lobbyisten. Ze doen gewoon hun werk, ze moeten immers de belangen van ons bedrijf beschermen. Maar kennelijk doen ze dat door mogelijke tegenstanders zwart te maken.” Greg voelde zijn hart kloppen in zijn keel. “Dat moeten we bekendmaken!” “Daar hebben we niks aan. Ze weten alles van ons. Ze zien elke zoekopdracht. Elke e-mail. Elke keer als we langs een webcam lopen. Wie in onze sociale netwerken zitten. Wist je dat als je meer dan 15 vrienden hebt op Orkut, je statistisch gezien 100% kans hebt dat je binnen drie stappen aan een ‘terrorist’ bent te linken? Weet je nog op het vliegveld? Dat zal je nog vaak te wachten staan.” “Maya,” zei Greg, terwijl hij de situatie probeerde te overzien. “Is het niet wat overdreven, naar Mexico te vluchten? Neem gewoon ontslag. Weg bij Google. We zetten samen een bedrijfje op of zoiets. Dit slaat nergens op.” “Ze zijn vandaag bij me langs geweest.” zei Maya. “Twee mannen van de veiligheidsdienst. Ze zijn uren gebleven. En ze hebben me eindeloos ondervraagd. “Over de Googlecleaner?” “Over mijn familie en vrienden. Mijn zoekgeschiedenis. Mijn persoonlijke geschiedenis.” “Jezus.” “Ze wilden duidelijk een boodschap overbrengen. Ze zien alles wat ik doe. Elke klik en elke zoekopdracht. Het is hoog tijd dat we hier weggaan. Buiten hun bereik.” “Google heeft ook een kantoor in Mexico hoor.” Ze hield voet bij stuk. “We moeten weg.” “Laurie, wat vind jij ervan?” vroeg Greg. Laurie aaide de honden. “Mijn ouders zijn in ‘65 Oost-Duitsland ontvlucht. Ze hebben vaak verteld over de Stasi. De geheime dienst zette alles over je in een dossier. Welke boeken je las, met wie je praatte. Zelfs als je een kritisch grapje maakte, alles. Of ze het zo bedoeld hebben weet ik niet, maar wat Google gecreëerd heeft, is precies het zelfde.” “Greg, kom je?” Greg schudde zijn hoofd. “Ik heb nog wat pesos over. Nemen jullie ze maar,” zei hij. “Ik blijf hier. Doe voorzichtig, okay?” Maya keek alsof ze hem ging slaan. Maar ze pakte hem stevig beet. “Doe zelf voorzichtig,” fluisterde ze in z’n oor. De week daarop kwamen ze bij hem langs. Thuis, midden in de nacht. Precies zoals hij zich had voorgesteld. Net na 2 uur ’s nachts stonden er twee mannen voor zijn deur. De een stond stil bij de deurpost. De andere glimlachte manisch. Hij was kort en dik, in een jasje met een vlek op een rever en de Amerikaanse vlag op de andere. “Greg Lupinski, volgens onze informatie heeft u gehandeld in overtreding van de Wet Computerfraude en Misbruik.” zei hij, bij wijze van kennismaking. “Meer specifiek: toegang verschaffen zonder toestemming, en het bekomen van informatie daaruitvolgend. Daar staat tien jaar gevangenisstraf op. Wat jij en je vriendin bij Google hebben gedaan, is een misdrijf. Je kunt je wel voorstellen wat er allemaal naar boven komt als dit voor de rechter komt. Alles wat je uit je Google profiel hebt weggehaald, om te beginnen.” Greg had deze scene in gedachten al honderden keren afgespeeld. Hij had allerlei dappere digen bedacht die hij kon zeggen. Hij kon nergens anders aan denken terwijl hij op bericht van Maya wachtte. Hij had niets van haar gehoord. “Ik wil een advocaat spreken,” was alles dat hij kon uitbrengen. “Dat zou je natuurlijk kunnen doen,” zei de kleine dikkerd. “Maar misschien kunnen we een dealtje sluiten.” Greg rechtte zijn rug. “Ik wil graag uw politiepenning zien.” “Joh, ik ben geen agent,” zei de man geamuseerd. Hij had een soort hondengezicht. “Ik ben een consultant. Google heeft me ingehuurd. Mijn bedrijf behartigt hun belangen in Washington. We werken aan relaties. We halen natuurlijk niet zomaar de politie erbij zonder u eerst in te lichten. Je hoort bij de familie. Ik wil je een aanbod doen.” Greg zette het koffieapparaat aan, gooide het oude filter weg. “Ik stap naar de pers,” zei hij. De man deed alsof hij nadacht en knikte. “Tuurlijk, je kun morgen het kantoor van de Chronicle binnenlopen en het hele verhaal vertellen. Dan gaan zij op zoek naar een bron die het verhaal kan bevestigen. En die zullen ze niet vinden. En terwijl zij aan het zoeken zijn, vinden wij hen. Dus luister nou maar naar mijn aanbod. Ik zit in de win-win business. En ik ben er nog goed in ook.” Hij pauzeerde even. “Dat zijn trouwens uitstekende bonen, maar zou je ze niet eerst even afspoelen? Dan gaat de bitterheid eraf. Hier, geef me eens een vergiet.” Greg en de stille man keken toe hoe de kleine dikkerd zijn jas uitdeed en hem over een keukenstoel hing. Hij knoopte zijn mouwen los en rolde ze zorgvuldig op. Hij deed zijn goedkope polshorloge in z’n broekzak. Hij haalde de koffiebonen uit de molen, deed ze in het vergiet en spoelde ze boven de gootsteen. Hij was bleek en papperig. De elegantie van een nerd. Hij leek eigenlijk net een Googler, zoals hij geconcentreerd bezig was met z’n bonen. Het leek erop dat hij wist wat hij deed. “We zijn een team aan het samenstellen voor Gebouw 49…” “Er is geen Gebouw 49,” zei Greg automatisch. “Natuurlijk,” zei de man met glimmende oogjes, “is er geen Gebouw 49. Maar we zijn een team aan het samenstellen om de Googlecleaner nieuw leven in te blazen. Maya’s programmeerwerk was niet erg efficient, moet je weten. De Googlecleaner zit vol bugs. Er moet een upgrade komen. En jij bent de aangewezen persoon. Als je weer bij Google komt, maakt het ook niet meer uit dat je weet wat je weet.” “Ongelofelijk,” zei Greg, “als je werkelijk denkt dat ik jullie zou helpen politici zwart te maken in ruil voor bescherming, dan ben je nog gekker dan ik dacht.” “Greg,” zei de man, “hoe kom je daarbij. We maken niemand zwart. We gaan de boel gewoon hier en daar een beetje opknappen. Om bepaalde mensen te helpen, begrijp je wel? Iedereen heeft wel wat in z’n Google profiel waar hij niet blij mee is. Als je maar diep genoeg wroet. En diep wroeten is in, de laatste tijd. Zeker in de politiek. Als je je kandidaat stelt, staat dat zo ongeveer gelijk aan een publiekelijk rectaal onderzoek. Hij deed koffie en water in de cafetière en duwde de zuiger naar beneden. Hij was zo geconcentreerd dat hij een raar gezicht trok. Greg pakte drie koppen - Google mokken natuurlijk - en reite ze aan. “Wij doen voor onze vrienden wat Maya voor jou heeft gedaan. Gewoon een beetje schoonpoetsen. Het enige dat we willen is hun privacy beschermen.” Greg nam een slokje koffie. “En wat gebeurt er met kandidaten die jullie niet cleanen?” “Hm ja,” zei de man. “Ja ik zie waar je op doelt. Zij krijgen het misschien wat zwaar.” Hij voelde in zijn zak en diepte wat verfrommelde papieren op. Hij streek ze glad en legde ze op tafel. “Maar goed. Dit is een van de good guys die onze hulp nodig heeft.” Het was een printje van een zoekgeschiedenis van een kandidaat die Greg gesteund had bij de laatste verkiezingen. “Die man komt in z’n hotelkamer na een uitputtende dag campagne voeren, klapt z’n laptop open en googlet ‘geile kontjes’. Moet kunnen, toch? Volgens ons zou het on-Amerikaans zijn om zo’n man om die reden te weerhouden zijn vaderland te dienen.” Greg knikte langzaam. “Dus je wilt hem helpen?” “Ja,” zei Greg aarzelend. “Mooi. Dan is er nog iets. Je moet ons helpen, Maya te vinden. Ze begreep niet goed wat onze bedoelingen waren en nu lijkt het erop dat ze er vandoor is. Als we haar het hele verhaal vertellen, zal ze zich wel bedenken.” Hij keek weer naar de zoekgeschiedenies van de politicus. “Misschien wel,” antwoordde Greg. Binnen elf dagen had het nieuwe kabinet de nieuwe ‘Wet Beveiliging en Controle van Amerikaanse Communicatie en Hypertext’ aangenomen, waardoor de veiligheidsdiensten tot 80% van hun werk konden uitbesteden aan private partijen. Op papier kon iedereen meedingen naar de contracten, maar binnen de muren van Gebouw 49 was van het begin af aan al duidelijk wie de deal zou krijgen. Als Góógle 15 miljard had uitgegeven om boeven te vangen aan de grenzen, dan hadden ze ze ook gevangen. De overheid wist nou eenmaal niet Hoe Te Zoeken. Zij wel. De volgende ochtend inspecteerde Greg zichzelf in de spiegel. Hij had zich glad geschoren - de veiligheidsmensen hielden niet van de ongeschoren hacker-look. Hij realiseerde zich dat dit feitelijk zijn eerste dag was als veiligheidsagent voor de Amerikaanse overheid. Het zou vast niet zo erg zijn. Het was immers beter dat Google dit werk deed, dan een klerk van de veiligheidsdienst met worstenvingers. Tegen de tijd dat hij de parkeerplaats van Google opreed - tussen hybride auto’s en overvolle fietsenrekken - had hij zichzelf volledig overtuigd. Hij dacht alvast na over welke biologische vruchtenshake hij zou bestellen in de kantine, terwijl hij zijn pasje over de lezer haalde. De deur van Gebouw 49 ging niet open. Bij andere Google gebouwen had hij zo achter iemand aan kunnen lopen, daar liepen de hele dag mensen in en uit. Maar hier niet. De Googlers van 49 kwamen alleen naar buiten om te eten. En soms dat niet eens. Hij haalde de kaart nog eens door de lezer. En nog eens. Toen hoorde hij een stem naast zich. “Greg, kan ik je even spreken?” De kleine dikkerd sloeg een arm om zijn schouders, Greg rook zijn goedkope aftershave. Dezelfde geur als de man van de duikschool in Mexico ophad als ze ’s avonds uitgingen. Greg kon niet meer op z’n naam komen. Juan Carlos? Juan Luís? De man hield zijn arm stevig om zijn schouders en duwde hem bij de deur vandaan, over het onberispelijke grasveld, langs de kruidentuin bij de keuken. “Neem een paar dagen vrij,” zei hij. Greg voelde paniek opkomen. “Waarom?” Had hij iets misgedaan? Moest hij de gevangenis in? “Het gaat om Maya.” De man draaide hem naar zich toe. Hij keken elkaar recht aan. “Ze heeft zelfmoord gepleegd. In Guatemala. Het spijt me, Greg.” Het was alsof Greg buiten zichzelf trad en wegschoot, recht omhoog. Als in Google Earth zag hij het Googleplex. Hij zag zichzelf beneden staan, naast de kleine dikkerd. Twee stipjes. Pixels. Piepklein, onbeduidend. Hij wilde zijn haar uitrukken, op z’n knieën storten en janken. Van heel ver weg hoorde hij zichzelf zeggen “Ik hoef geen dag vrij. Het gaat wel.” Van heel ver hoorde hij de kleine dikkerd aandringen. Ze bleven een tijdje beleefd ruzieën. Toen gingen de twee pixels Gebouw 49 binnen en de deur viel achter ze dicht. De Kredietcrisis is de aanduiding voor een crisis op de financiële markten die in de zomer van 2007 ontstond.[1] De crisis werd in belangrijke mate geïnitieerd doordat door de stagnerende huizenmarkt in de Verenigde Staten de als obligaties verpakte gebundelde hypotheken in het laagste segment (subprime) in een hoog tempo minder waard werden. Hierdoor kwamen financiële instellingen in problemen en werden er uiteindelijk honderden miljarden afgeschreven op gekochte obligaties. Doordat onduidelijk was welke instellingen hierdoor in de problemen zouden komen droogde de interbancaire geldmarkt op, banken leenden elkaar geen geld meer. Verschillende banken zijn genationaliseerd, failliet gegaan of overgenomen. Het opmerkelijke aan de kredietcrisis is dat verschillende negatieve ontwikkelingen op deelmarkten elkaar versterkten. De ontwikkelingen bedreigden al snel het ongestoord functioneren van het internationale financiële systeem, en ingrijpen van nagenoeg alle centrale banken bleek noodzakelijk. Vanaf oktober 2008 namen diverse overheden op grote schaal rechtstreeks deel in het risicodragend kapitaal van banken. Door de interferentie tussen deelmarkten is niet exact aan te geven welke gebeurtenissen elkaar op welke wijze beïnvloedden. In het algemeen kan gesteld worden dat problemen rond Amerikaanse hypotheken de onmiddellijke aanleiding vormden tot de crisis, die oversloeg op de markt voor daaraan gerelateerde complexe financiële producten. Een en ander werd versterkt doordat de bij de waardebepaling van dergelijke complexe financiële producten gebruikte wiskundige formules op drijfzand waren gebaseerd. De achterliggende oorzaken van de crisis zijn zo complex dat het nagenoeg onmogelijk is om een helder volledig beeld van de situatie te krijgen. Analyses van de problemen en de fundamentele oplossingen zijn vaak gericht op slechts een beperkt onderdeel van de crisis. De aanduiding "kredietcrisis" dekt niet de gehele lading van de crisis. Er was niet uitsluitend sprake van een kredietcrisis in de zin van een beperkte beschikbaarheid van liquiditeiten en (langer lopend) kapitaal, doch op een aantal momenten ook van een algehele vertrouwenscrisis in de financiële sector. Vanaf begin 2010 veranderde de crisis van voorwerp: men maakte zich steeds meer zorgen over de financiële positie van een aantal overheden. Dit leidde in april 2010 tot een crisis rond Griekse overheidsfinanciën. Ook andere landen (met name Portugal en Spanje) dreigden in een financiële crisis te komen. De EU-ministers van financiën presenteerden op 10 mei 2010 een reddingsplan van in totaal € 500 miljard, terwijl het IMF tot € 250 miljard toezei. Vanaf 2001 had de Amerikaanse woningmarkt een sterke opleving laten zien, waarvoor diverse oorzaken zijn aan te wijzen. Na de aanslagen van 11 september 2001 dreigde (aanvankelijk) een recessie, wat voor de Federal Reserve (het Amerikaanse stelsel van centrale banken) aanleiding vormde om de officiële rente in een aantal stappen sterk te verlagen, tot een historisch laag niveau van 0,25%. (Zie grafiek hieronder.) Hierdoor werden leningen (waaronder hypotheken) duidelijk goedkoper. Dit gold met name voor hypotheken met een variabele rente. Een tweede factor werd gevormd door een toename van de hoeveelheid liquiditeit in het financiële systeem, enerzijds veroorzaakt door injecties door centrale banken en anderzijds door een toevloed van voor belegging beschikbaar kapitaal, met name vanuit Azië. Etalage van aanbieder van achteraf riskant gebleken hypotheken ARM Indexes 1996-2006; het verloop van de rente van Amerikaanse hypotheken met variabele rente Een derde factor werd gevormd door de ontwikkeling van een groot aantal nieuwe hypotheekvormen in de VS. Dit had betrekking op de volgende aspecten: de verificatie van inkomensgegevens van hypotheekaanvragers werd versoepeld, variërend van het hanteren van summiere inkomensgegevens (bekend als low-doc loan) tot het geheel afzien van verificatie (bekend als no-doc loan)[2]; het verstrekken van een groter leenbedrag in verhouding tot de waarde van het onderpand, waarbij tevens de aankoopkosten werden medegefinancierd (bekend als piggyback loan); het hanteren van een lage aanvangsrente die na enige tijd zou stijgen (bekend als step-up loan); het hanteren van de mogelijkheid dat gedurende de eerste periode de rente slechts gedeeltelijk betaald werd, en het niet-betaalde deel aan de hoofdsom werd toegevoegd (bekend als negative amortization loan, dus lening met negatieve aflossing of pay-option loan, dus lening met een keuze ten aanzien van het te betalen bedrag). Verder werd, aanmerkelijk meer dan voorheen, gekozen voor een hypotheek met variabele rente (adjustable rate mortgage of ARM). In de VS houdt dit in dat de rente gedurende een klein aantal jaren na de aanvang vast staat en daarna variabel wordt. Vaak is de rente vast voor een periode van twee jaar ("2/28") of vijf jaar ("5/25"). De meest ingrijpende verandering had echter betrekking op de kredietwaardigheid van de hypotheekaanvrager. In de Verenigde Staten wordt hierbij veel waarde gehecht aan de credit score van de aanvrager: een cijfer dat is gebaseerd op zijn betalingsgedrag in het verleden. Debiteuren met een slechtere krediethistorie worden hierbij aangeduid als "subprime" ("minder dan eerste klas"); vanaf circa 2002 werden ook aan deze categorie huiseigenaren hypotheken verstrekt. Het gevolg van deze ontwikkelingen was een gestage stijging van de huizenprijzen. Dit leidde tot een grotere belangstelling, hetgeen wederom tot een prijsstijging leidde. Het eigen huis werd niet langer gezien als onderkomen, doch als speculatieobject: het oogmerk van steeds grotere groepen huizenkopers was, een huis te kopen teneinde dit na (vrij) korte tijd met winst door te verkopen. Door de tamelijk lage "instaprente" kon men aanmerkelijke bedragen lenen, doch het huis diende dan wel verkocht te worden voordat de "normale" rente in zou gaan. Men had dus groot belang bij een tijdige verkoop. Dit proces van herhaalde aankopen en verkopen stond bekend als "flipping". "In the years leading up to the crisis, a combination of factors, including low interest rates, lax lending standards, a proliferation of exotic mortgage products, and the growth of a global market for securitized loans fueled a rapid increase in household borrowing. An influx of new and often speculative homebuyers with access to easy credit helped bid up U.S. house prices to unprecedented levels relative to rents or disposable income." Reuven Glick and Kevin J. Lansing, Federal Reserve bank of San Francisco, Global Household Leverage, House Prices and Consumption, January 11, 2010, [12] Een vierde factor werd gevormd door deregulatie (afschaffen van regelgeving) en een falend toezicht op het hanteren van de nog wel geldende regelgeving. De Amerikaanse minister van financiën Geithner verklaarde tegenover het Huis van Afgevaardigden op 23 maart 2010 dat tekortschietende regelgeving en gebrekkig toezicht een belangrijke rol gespeeld had bij het ontstaan van de crisis: "For many years, the housing finance system provided credit to households in a reliable and stable manner, setting appropriate standards for mortgage origination, and attracting diverse sources of capital though securitization. However, insufficient regulation and enforcement was unable to check increasingly lax underwriting, irresponsible lending and excessive risk taking. Increasing usage of complex products led to a growing misalignment of incentives facing mortgage brokers, originators, credit investors and borrowers. This fueled unsustainable debt levels and house price appreciation. The risk of a fall in home prices was ignored by most and there was too much leverage in every part of the system. These problems were worst in the least regulated non-bank sectors that fed private-label securitizations. Over time, problems associated with the absence of prudent underwriting standards and effective consumer protection migrated from these sectors to the more highly regulated channels of mortgage origination, including the banking sector." Secretary Timothy F. Geithner, Written Testimony, House Committee on Financial Services, March 23, 2010 [13] Ontwikkeling huizenprijzen VS, ultimo 1999=100 De huizenprijzen in de VS ontwikkelden zich als hiernaast weergegeven[3]. Achteraf bleek dat in een niet gering aantal gevallen leningen waren verstrekt die achteraf gezien slechts, zowel vanuit het oogpunt van de huiseigenaar als vanuit dat van de financier bezien, als uitermate roekeloos te kwalificeren waren[4]. Onder meer bleek dat er op grote schaal was uitgegaan van onjuiste gegevens omtrent de financiële positie van de aanvrager. Deels kwam dit doordat er 'stated-income' hypotheken verstrekt werden, waarbij de aanvrager zonder enig bewijs te hoeven overleggen, zijn inkomen kon opgeven. Anderzijds waren ook hypotheekadviseurs en -tussenpersonen verantwoordelijk voor het verschaffen van onjuiste informatie om een grotere hypotheekproductie en dus premies te kunnen realiseren. Opgemerkt moet worden dat het risico voor de huizenbezitters kleiner is dan dat in Europa zou zijn: in een aantal staten in de V.S. kan men "de sleutel inleveren" bij de bank als de hypotheekschuld hoger is dan de waarde van het huis; de restschuld wordt niet verhaald op de (voormalige) huiseigenaar. Zolang de huizenprijzen bleven stijgen, ging echter alles goed. Door de gestegen huizenprijzen kon men zijn huis met winst verkopen en een groter huis kopen, of kon men op basis van dat extra onderpand geld lenen, en de vrijgekomen middelen aanwenden voor consumptieve bestedingen. Beide activiteiten vormden, in die jaren, een duidelijke positieve conjuncturele impuls. Ook werden huizen gekocht voor uitsluitend speculatieve doeleinden. Door een aantal oorzaken stagneerde dit proces vanaf medio 2006. Een exact tijdstip is moeilijk te geven, mede door verschillen in regionale deelmarkten in de VS. De woningmarkt in Californië gedroeg zich anders dan die in, bijvoorbeeld, Wyoming. Een van de oorzaken was een serie renteverhogingen door de Federal Reserve, hetgeen een stijging van de hypotheekrente met zich meebracht. Een tweede factor was dat de woningprijzen een zodanig niveau bereikten dat ze voor steeds grotere groepen huizenkopers onbetaalbaar werden. Ontwikkeling aantal foreclosures in VS vanaf begin 2007 Veiling van Amerikaanse woningen op de stoep van het gerechtsgebouw, zoals voorgeschreven ("on the courthouse steps") Vanaf medio 2006 namen betalingsachterstanden duidelijk toe, met name bij de subprime-hypotheken. Tevens bereikte een toenemend aantal leningen het einde van hun rentevaste periode, en werden de huiseigenaren geconfronteerd met een aanmerkelijk hogere rente: in het typische geval met circa 2 tot 2,5 procentpunt. Hun lasten namen daarmee sterk toe. Bij leningen met een lage instaprente kon deze stijging nog aanmerkelijk groter zijn. Bij de negative amortization loan kon tevens de mogelijkheid tot negatieve aflossing vervallen. In sommige situaties kon hierdoor sprake zijn van een verveelvoudiging van de maandelijkse lasten. Door deze oorzaken daalde de belangstelling voor (steeds grotere en/of duurdere) huizen, hetgeen onder meer tot uitdrukking kwam in een afname van het aantal nieuw gebouwde woningen, en in een afname van het aantal verkopen van bestaande woningen. Het aantal gedwongen verkopen ("foreclosures") nam sterk toe. (Dit proces ging nog geruime tijd door: over het derde kwartaal van 2009 bleek het aantal "foreclosure notices" te zijn gestegen tot ruim 900.000, wat 23% meer was dan in het derde kwartaal van 2008[5].) In maart 2010 bleek dat er sinds 2008 meer an 1 miljoen foreclosures hadden plaatsgevonden[6]. Vanaf eind 2006 moest een toenemend aantal (meestal kleinere, doch ook een aantal grotere) hypotheekbanken zijn activiteiten inkrimpen of soms geheel staken. Vanaf begin 2007 verscherpten (alle) hypotheekbanken hun leningsvoorwaarden, hetgeen tot gevolg had dat het verkrijgen van nieuwe zowel als vervangende hypotheken steeds moeilijker en duurder werd. De getroffen huiseigenaren waren in sommige gevallen genoodzaakt onderdak te zoeken in geïmproviseerde tentenkampen[7][8]. Ontwikkelingen op woning- en hypothekenmarkten elders Ontwikkeling huizenprijzen Verenigd Koninkrijk, ultimo 1992=100 Ontwikkeling van huizenprijzen in Ierland en in Dublin, in euro's Ontwikkeling van huizenprijzen in Nederland, in duizenden euro's De hierboven beschreven ontwikkelingen deden zich ook, in soms mindere mate, voor op woning- en hypotheekmarkten elders. Met name in het Verenigd Koninkrijk waren huizenprijzen ook sterk gestegen, doch vanaf circa maart 2008 trad een daling op, hetgeen leidde tot een toename van het aantal te koop staande woningen [9]. Ook hier speelde een rol dat (in dit geval Britse) hypotheekverstrekkers niet alleen hun rentetarieven verhoogden, maar ook hun leningsvoorwaarden aanscherpten. Tevens speelde in het Verenigd Koninkrijk het verschijnsel buy to let een rol: het door particulieren kopen van een woning met het doel deze, vaak na een renovatie, met winst te verhuren. Bij een dergelijke investering speelt de verhouding tussen de te betalen hypotheekrente en de te ontvangen huur (minus de kosten van onderhoud en eventueel renovatie) een grote rol. Indien dergelijke beleggingen niet meer aantrekkelijk gevonden worden, leidt dat tot een sterke daling van de vraag naar daarvoor in aanmerking komende woningen. Ook is hierbij van belang dat het grootste deel van Britse hypotheken een rente heeft die gekoppeld is aan de geldmarktrente, zodat rentewijzigingen door de Bank of England (de Britse centrale bank) direct doorwerken in de hoogte van de hypotheekrente. In Canada, waarvan de economie in hoge mate afhankelijk is van de export naar de Verenigde Staten, kwam de stijging van de huizenprijzen vanaf het begin van 2008 tot stilstand[10]. Ook in Ierland was sprake van een daling van de huizenprijzen. Hierbij speelt een rol dat Ierland sedert het midden van de jaren '90 van de twintigste eeuw een sterke economische groei had vertoond. Met name in en rond Dublin hadden zich vele buitenlandse bedrijven gevestigd, mede onder invloed van fiscale faciliteiten. Dit had geleid tot een sterke vraag naar woningen in die regio, wat de huizenprijzen sterk had opgedreven. In Nederland was tot circa medio 2007 sprake van een gestage stijging van de huizenprijzen, die in het vierde kwartaal van 2007 enigszins afvlakte. Vanaf het derde kwartaal van 2008 begonnen de huizenprijzen te dalen; in het eerste kwartaal van 2009 zette de daling zich voort, om in de volgende kwartalen ongeveer te stabiliseren[11]. Toename van uitstaande leningen in het algemeen, en afname daarvan vanaf circa eind 2008 Niet alleen het uitstaande bedrag aan woninghypotheken (in de VS en elders) was toegenomen, ook andere typen leningen lieten in de loop der jaren een sterke toename zien. Dit gold ook voor leningen aan commerciële ondernemingen, vaak in het kader van leveraged buy-outs, voor leningen aan financiële instellingen, en voor staatsleningen en andere leningen aan lagere overheden. Deze toename dient uiteraard gecorrigeerd te worden voor de inflatie die in de loop der jaren is opgetreden, maar ook na deze correctie is sprake van een duidelijke toename van de verhouding van de totale schuld versus het nationale inkomen. Dit verschijnsel deed zich in de gehele (geïndustrialiseerde) wereld voor. Het gevolg was dat de financiële sector een steeds groter aandeel in de totale economie kreeg. (In een extreme vorm bleek dit in IJsland het geval te zijn.) Het gevolg was dat steeds meer partijen in de economie (relatief) steeds grotere bedragen leenden en uitleenden, en dat er, over de breedte van de economie gezien, steeds meer sprake was van "leverage": het verschijnsel dat er, gegeven een bepaald "eigen vermogen" sprake is van steeds grotere bedragen aan geleend geld enerzijds, en vorderingen (uitgeleend geld) en (overige) bezittingen anderzijds. De netto financiële positie werd daarmee steeds meer gevoelig voor (mogelijk niet parallelle) veranderingen in de componenten van die balans. De totale schulden van de diverse sectoren in de VS ontwikkelden zich sinds 1975 als hiernaast aangegeven. Voor andere landen en regio's zijn geen vergelijkbare cijfers voorhanden, maar op basis van een vergelijking van cijfers van deelgebieden kan worden aangenomen dat dit verschijnsel zich ook elders, mogelijk in mindere mate, heeft voorgedaan. Vanaf ongeveer eind 2008 bleek echter sprake te zijn van een omslag in dit proces: het totaal aan uitstaande leningen nam minder toe, en soms zelfs af. (In hoeverre dit een kwestie is van afgenomen bereidheid van financiers om leningen te verstrekken, of van mindere geneigdheid van debiteuren om leningen op te nemen, is voor discussie vatbaar. De in die periode toenemende spaarquote in de VS doet vermoeden dat beide factoren een rol speelden.) Het gevolg van dit proces was dat de reeds ingezette contractie van de economie in ieder geval niet verminderd werd. "However, far more serious than this decline in growth, we have the durably lower level of expenditure related to credit: purchases of real estate, durable goods (cars, etc.). [...] This contraction in demand is a far more serious development than the decline in the long-run growth in demand, and one fails to see how economic policies could prevent it." Patrick Arthus, Natixis, Flash Economics, 15 December 2008 - No. 571 Totale schulden VS sinds 1975 Ontwikkeling van het uitstaande bedrag aan consumentenkrediet in de VS, in miljarden dollars Totale schulden Eurozone sinds 1999 Sedert het begin van de kredietcrisis is in de VS een stabilisatie van het bedrag aan uitstaand hypothecair krediet te zien, gevolgd door een zekere daling. (De cijfers voor 2010 zijn per eind tweede kwartaal 20010.) Ook de ontwikkeling van het totale bedrag aan consumptief krediet (met name auto loans en credit cards) liet, na een jarenlange gestage stijging, vanaf eind 2008 een stabilisatie zien, later gevolgd door een duidelijke daling. Een afname van het bedrag aan opgenomen geld wordt aangeduid als "deleveraging", waarbij de oorzaak zowel kan zijn gelegen in een mindere beschikbaarheid van krediet als in een afname van de vraag naar krediet. Het effect op de reële economie kan echter zeer negatief zijn. De macro-economische effecten waren voor de Amerikaanse overheid om een grootschalig stimuleringsprogramma op te zetten. Men kondigde op 12 november aan voornemens te zijn de nog resterende $ 350 miljard van het reddingsplan van $ 700 miljard waartoe begin oktober 2008 werd besloten te willen gebruiken voor het vlot trekken van de markt voor consumentenleningen, autoleningen en studieleningen[12]. (Later werd dit plan echter weer verlaten.) Op 19 december 2008 berichtte de Federal Reserve voornemens te zijn om voor $ 200 miljard aan laagrentende leningen te verstrekken aan beleggingsinstellingen, waaronder begrepen hedge funds, op voorwaarde dat die hiervoor gesecuritiseerde "consumer loans" zouden kopen. Op 7 februari werd de verdere uitwerking van dit plan, aangeduid als Term Asset-Backed Securities Loan Facility, bekend gemaakt[13]. Omvang, werkingssfeer en looptijd werden later uitgebreid. Ook in de Eurozone namen de schulden (van de overheid en de private sector) in de loop der jaren sterk toe. Sedert het begin van 1999 (de datum van invoering van de girale euro) ontwikkelden ze zich als volgens nevenstaande grafiek. Complexe financiële producten  Zie collateralized debt obligation voor het hoofdartikel over dit onderwerp. De hypothecaire leningen werden door hypotheekbanken niet zelf gefinancierd maar werden relatief snel door de hypotheekbanken aan derden doorverkocht. Dit proces staat bekend als securitization, en de daaruit resulterende obligaties als mortgage backed securities (MBS). Een verdere innovatie vond plaats door middel van collateralized debt obligations (CDO's), waarbij binnen een pakket obligaties een onderlinge rangorde werd aangebracht ten aanzien van de volgorde waarin betaling van rente en aflossing zou worden ontvangen. Door de ingewikkelde constructies met derivaten werd het moeilijk om in te schatten wat de waarde hiervan was. Waarderingsproblemen Bij iedere vorm van beleggen wordt regelmatig de waarde van de investeringen vastgesteld. Meestal kan hierbij gebruik worden gemaakt van een beurskoers. Bij de hier genoemde CDO's was vaak geen beursnotering aanwezig. Zonder beurskoers dient de waarde geschat te worden door gebruik te maken van de koers van (vergelijkbare) staatsleningen, gecorrigeerd voor enerzijds het (algemene) verschil in kredietwaardigheid (de "credit spread") en anderzijds de vermoedelijke kans op wanbetaling ("default"). Voor het schatten van de kans op wanbetaling werden statistische technieken losgelaten op historische gegevens omtrent het betalingsgedrag van huiseigenaren. Deze techniek, waarbij een belegging werd gewaardeerd aan de hand van een rekenmodel, noemt men "marking to model" (waardering op basis van beurskoersen noemt men "marking to market"). Het gevaar van waardebepaling op basis van een model is dat het kwetsbaar is voor fouten en manipulatie en het bovendien schijnzekerheid biedt. Het nadeel van "marking to market" is echter dat als de markt in een bepaald type activa tot stilstand is gekomen (er op die markt niet of nauwelijks transacties tot stand komen) er geen goed aanknopingspunt voor de waardebepaling van activa voorhanden is. De (Amerikaanse) Federal Accounting Standards Board stelde in maart 2009 voor om het "mark to market"-principe niet meer onverkort toe te passen[14]. Het probleem van moeilijk te waarderen activa bleef met grote regelmaat de gemoederen bezighouden. Enerzijds werd erop gewezen dat als er geen noodzaak of voornemen is om een bepaalde bezitting te verkopen, het niet nodig zou moeten zijn een -mogelijk tijdelijke- waardedaling direct in de gerapporteerde balans zichtbaar te maken. (Als voorbeeld werd hierbij gewezen op de hypothecaire lening die reeds geruime tijd zonder problemen wordt afbetaald, en derhalve tegen (ongeveer) de nominale waarde zou moeten kunnen worden opgenomen, doch die in een "distressed market" tegen een aanmerkelijk lagere koers zou moeten worden gewaardeerd.) Slechts indien verkoop beoogd werd, zou de (lagere) markwaarde moeten gelden. Hiertoe werd een onderscheid in de beleggingsportefeuille voorgesteld tussen "hold to maturity" en "available for sale".) Anderzijds werd er op gewezen dat een dergelijke methode ertoe zou leiden dat banken hun activa zoveel mogelijk in die eerste categorie zouden houden, en dat het voor vermogensverschaffers niet meer mogelijk zou zijn om zich een beeld te vormen van wat de activa in het geval van liquidatie waard zouden zijn. Het zicht op de werkelijke waarde van een bank zou daarmee versluierd worden[15]. Voortgaande twijfel aan waarderingen In de daaropvolgende weken nam de twijfel omtrent de correcte waardering van dergelijke beleggingen toe. De betalingsachterstanden namen dusdanige vormen aan dat de op het verleden gebaseerde modellen niet langer bruikbaar werden geacht. Tevens bleek dat steeds minder partijen bereid waren om een markt te onderhouden in de betreffende obligaties. Dit betekende dat noch marking to model, noch marking to market tot een correcte waardebepaling zou kunnen leiden. In juli 2007 meldde een dochter van de Franse bank BNP Paribas dat zij van drie door haar beheerde beleggingsfondsen niet in staat was de waarde vast te stellen, aangezien "The complete absence of liquidity in certain market segments of the U.S. securitization market has made it impossible to value certain assets fairly regardless of their quality or credit rating." Vergelijkbare berichten of vermoedens waren reeds eerder van of omtrent andere partijen vernomen. Daarnaast rezen er twijfels over de credit ratings zoals die zijn afgegeven door Standard & Poor's en Moody's. In de daaropvolgende dagen en weken nam de onzekerheid in de markt toe, en werden steeds meer twijfels geuit omtrent de waarderingsmodellen van derivaten in het algemeen. Een groot deel van de op de financiële markten verhandelde derivaten wordt niet op een beurs verhandeld maar onderling in "the over-the-counter" markt, dus over de toonbank. De twijfel omtrent de waardering van beleggingen werd in de loop van de crisis niet weggenomen. Vanaf circa medio 2008 werden steeds meer vraagtekens geplaatst bij de waardering van ook "normale" financiële producten waarbij hypotheken betrokken waren, vanwege de gebrekkige liquiditeit van dergelijke leningen. Dit probleem bleef regelmatig de kop opsteken. De Autoriteit Financiële Markten uitte in een begin december 2009 verschenen rapport kritiek op een aantal accountanskantoren, die bij de beoordeling van de waardering van complexe financiële producten (door "market to model") onvoldoende de merites en werking van die modellen hadden onderzocht. Bij één of meer kantoren kondigde de AFM een "normoverdragend gesprek" aan[16]. Rol van hedgefondsen In juni 2007 meldde de Amerikaanse bank Bear Stearns dat twee door haar beheerde hedgefondsen[17] in de problemen waren geraakt. De beide hedgefondsen belegden onder andere in CDO's en waardeerden hun beleggingen (marking to model) te hoog in vergelijking met de waardering in de markt (marking to market). De verliezen door de afboekingen waren dusdanig dat Bear Stearns zich gedwongen zag in te grijpen[18]. Dat het hier hedgefondsen betrof, heeft op zich weinig met de kredietcrisis te maken; de problemen vloeiden voort uit de aard van de beleggingen. Het is echter wel zo dat mezzanine CDO's, en in sterkere mate equity tranche CDO's, door hun risicoprofiel in meer dan gemiddelde mate voor hedgefondsen interessant waren. In de periode voordat de kredietcrisis losbarste was er discussie in de media over de rol van hedgefondsen. Tijdens de kredietcrisis bleek de rol van hedgefunds vrij klein te zijn. Door toegenomen onzekerheid over de wijze van functioneren van de financiële markten trokken spaarders hun tegoeden terug uit fondsen. Aangezien de hedgefondsen en beleggingsfondsen hun beleggers moeten uitkeren, moet een gedeelte van de portefeuille verkocht worden. Het vroegtijdige verkopen van grote positie's versterkte de koersbewegingen op de beurzen. De twee beheerders van de hierboven genoemde fondsen van Bear Stearns, Ralph Cioffi en Matthew Tannin, werden vervolgd ter zake van (beweerde) misleiding van beleggers, doch op 11 november 2009 door een jury vrijgesproken[19]. In november 2008 moesten enkele hedgefund-managers, waaronder George Soros en John Paulson voor het Amerikaans Congres verschijnen om vragen te beantwoorden over de rol van hedgefondsen in de crisis. Volgens Soros hebben de fondsen bijgedragen aan de bubble in de financiële markten, die nu is gebarsten, maar de Federal Reserve en regulators lieten het gebeuren. Hij voorspelde dat 50% tot 75% van de hedgefund-'industrie' door de crisis zal verdwijnen en pleitte voor meer regulering.[20] "Credit crunch" op de interbancaire geldmarkt Een belangrijke rol in het mondiale financiële systeem wordt gevormd door de interbancaire geldmarkt: de markt waarbij (vooral) banken elkaar, voor korte perioden, variërend van één dag tot twee jaar, vaak omvangrijke leningen verstrekken. Met behulp van deze leningen kunnen banken in hun behoefte aan liquide middelen voorzien, en kunnen zij overtollige liquiditeiten voor korte perioden rentedragend beleggen. Voor een soepel functioneren van deze markt is het vertrouwen in een correct nakomen van de verplichtingen uiteraard essentieel. Centrale banken opereren tevens op deze markt in het kader van hun monetaire beleid, waarbij, door het verstrekken van liquiditeiten of door het (geforceerd) afromen van liquiditeiten, de geldhoeveelheid en de rente op de geldmarkt gestuurd kan worden. De vraag of dit sturingsinstrument steeds correct werkt, wordt hier verder buiten beschouwing gelaten, evenals de vraag of dit tot ongewenste neveneffecten leidt. In dit verband wordt wel opgemerkt dat een beleid waarbij centrale banken (naar verwacht wordt steeds) in problemen verkerende financiële instellingen te hulp zullen komen, kan leiden tot roekeloos gedrag: in geval van problemen zal men wel geholpen worden. Dit staat bekend als moral hazard. Op 9 augustus 2007 bleek dat er zich binnen het Europese bankwezen kennelijk een crisis dreigde voor te doen: de geldmarkttarieven stegen plotseling scherp. De ECB kondigde een eendaagse liquiditeitssteun aan, waarbij Europese banken tegen 4,00% onbeperkt geld konden lenen (doch wel tegen een toereikend onderpand). Hierop werd voor € 95 miljard toegewezen. Niet bekend is of er banken in een liquiditeitscrisis verkeerden, en zo ja, welke banken dat waren: toezichthouders plegen hierover geen mededelingen te doen. In de daaropvolgende dagen werd nogmaals een dergelijke extra faciliteit gebruikt, doch voor lagere bedragen: op 10 augustus € 61 miljard, en op 13 augustus € 7,7 miljard. (Deze faciliteiten vervingen steeds de eerdere faciliteit; deze bedragen kunnen niet bij elkaar opgeteld worden.) Andere centrale banken verstrekten ook dergelijke kortlopende faciliteiten, doch voor kleinere bedragen. Op de Amerikaanse geld- en kapitaalmarkt deed zich eveneens een "credit crunch" voor. Beleggers bleken niet langer bereid om (onbeperkt) leningen van hypotheekbanken over te nemen, zodat het hierboven beschreven proces van securitization stokte. Hypotheekbanken bleken verder geconfronteerd te worden met de noodzaak, bij gedwongen verkopen huizen zelf in te kopen, aangezien er geen voldoende belangstelling voor bestond. Deze hypotheekbanken waren echter grotendeels met kortlopende leningen gefinancierd. De gesignaleerde problemen waren echter voor de verstrekkers van die leningen reden zeer terughoudend te zijn met voortgezette verstrekking daarvan. Het gevolg was een snel toenemend financieringsprobleem, bij een toenemend aantal hypotheekbanken. Een aantal hypotheekbanken vroeg surseance aan; andere banken dienden terug te vallen op leningsarrangementen bij hun huisbankiers, tegen onbekende doch vermoedelijk hoge rentes. Op 17 augustus 2007 verlaagde de Federal Reserve zijn discount rate, het toptarief waartegen banken van de Amerikaanse centrale bank kunnen lenen, van 6,25% tot 5,75%. Naast het opdrogen van de interbancaire geld- en depositohandel was ook sprake van een toegenomen argwaan van ondernemingen om hun tegoeden bij "verdachte" banken te plaatsen. Men gaf de voorkeur aan een bank met een hogere rating dan hun "huisbank". Bonuscultuur  Zie Bonuscultuur voor het hoofdartikel over dit onderwerp. In de kredietcrisis heeft de bonuscultuur bij grote banken een niet onbelangrijke rol gespeeld. Topbestuurders en succesvolle handelaren ontvingen in de jaren voorafgaande aan de kredietcrisis zeer grote bonussen. Dit leidde, naarmate de kredietcrisis voortschreed, tot kritiek. In het artikel Bonuscultuur wordt hier nader op ingegaan. Ongenoegen Demonstranten op 1 april 2009 bij de Bank of England Naarmate de kredietcrisis verder voortschreed ontstond in de samenleving steeds meer ongenoegen omtrent de vermeende[21] rol die het bankwezen had gespeeld bij het ontstaan van de crisis. Op diverse momenten werd dit ongenoegen geuit, onder meer door het beschadigen van de woning van het huis van de voormalige bestuursvoorzitter van RBS, Sir Fred Goodwin, en bij demonstraties op 1 april 2009 in de Londense City. De toegenomen onmin in de samenleving omtrent het functioneren van het bankwezen leidde er tevens toe dat de Nederlandse bankensector in juni 2009 aankondigde een gedragscode te zullen opstellen, in samenwerking met het ministerie van Financiën; de code zou in een wet worden vastgelegd[22]. Uitspraken van Lloyd Blankfein, CEO van Goldman Sachs, dat "bankiers Gods werk deden" leidden, mede in de context van de beweerde grote invloed van Goldman Sachs op het handelen van de Amerikaanse overheid, in november 2009 tot kritische reacties[23]. Verdere gebeurtenissen in hoofdlijnen Wachtende rekeninghouders bij het filiaal van Northern Rock te Birmingham Run op de Northern Rock te Glasgow Na medio augustus 2007 moest een groot aantal banken en andere financiële instellingen afwaarderingen op beleggingen rapporteren. In diverse gevallen bleken reddingsoperaties noodzakelijk. In een aantal gevallen werden nieuwe aandelen geplaatst bij Sovereign Wealth Funds in Azië of het Midden-Oosten. Centrale banken moesten meerdere keren (met name in september 2007 en december 2007) voor zeer aanmerkelijke bedragen aan liquiditeitssteun verlenen aan het bankwezen. Niet in alle gevallen kon daarmee een debacle voorkomen worden; de Britse hypotheekbank Northern Rock werd in september 2007 geconfronteerd met een "run on the bank", het verschijnsel dat rekeninghouders massaal hun tegoeden opnamen. De situatie op de Amerikaanse woningmarkt verslechterde alleen maar, en het tempo daarvan nam zelfs toe. Het aantal gedwongen verkopen bereikte bijna elke maand een nieuw recordniveau. Amerikaanse banken, gestimuleerd door de Amerikaanse overheid, presenteerden diverse programma's die beoogden het aantal gedwongen huizenverkopen te beteugelen, doch zonder veel resultaat. Uiteindelijk presenteerde de Amerikaanse regering in januari 2008 een pakket steunmaatregelen van circa $ 160 miljard. Centrale banken verlaagden diverse malen de officiële rentetarieven, waarbij de Federal Reserve zeer forse verlagingen doorvoerde. Voorts introduceerde de Federal Reserve diverse nieuwe leningsfaciliteiten, waarbij ook andere dan staatsleningen als onderpand werden geaccepteerd. Opmerkelijk was dat naarmate de tijd verstreek, problemen bij diverse typen beleggingen elkaar gingen versterken. De ramingen van de totale omvang van de schade als gevolg van de crisis stegen gestaag, van enkele tientallen miljarden dollars aan het begin ervan, tot meerdere honderden miljarden dollars, tot ruim een biljoen dollars in juni 2008. Centrale banken raakten steeds meer betrokken bij de negatieve gevolgen van de activiteiten van bancaire instellingen, in de vorm van steeds grotere voorschotten aan banken. Hoewel dergelijke voorschotten bedoeld zijn om voor (desnoods opeenvolgende) korte perioden verstrekt te worden, nam dit steeds sterker een min of meer structurele vorm aan[24]. Opmerkelijk was dat ook andere onderpanden dan de tot dan toe gebruikelijke typen zekerheden (staatsleningen en daarmee gelijk te stellen leningen) in toenemende mate als onderpand werden geaccepteerd. De met deze voorschotten gemoeide bedragen waren zeer aanmerkelijk. In 2008 was sprake van een regelmatig terugkerend patroon, waarbij een groot aantal financiële instellingen ieder kwartaal nieuwe afwaarderingen moesten rapporteren. De daling van huizenprijzen in de VS ging in 2008 gestaag voort, en ook elders (met name in het Verenigd Koninkrijk en in Ierland) daalden huizenprijzen. De toenemende terughoudendheid van banken om kredieten te verstrekken had hierop vermoedelijk een versterkend effect. Escalatie vanaf september 2008 Vanaf september 2008 was sprake van een escalatie van de problemen: diverse grote banken kwamen in problemen, het bancaire systeem dreigde vast te lopen door een grotendeels bevriezen van de interbancaire geldmarkt. Vanaf begin oktober 2008 beheerste de crisis het dagelijkse nieuws, mede vanwege sterke dalingen van aandelenmarkten. De financiële positie van hypotheekbanken Freddie Mac en Fannie Mae bleek op 7 september 2008 aanleiding voor de Amerikaanse regering, beide instellingen in "conservatorship" te plaatsen, waarmee de zeggenschap op de overheid overging. Hoofdkantoor van Lehman Brothers, Times Square, New York Commentaar op kredietcrisis, New York, oktober 2008 In het weekeinde van 13 en 14 september leidden onderhandelingen tussen de Amerikaanse overheid en een aantal grote banken niet tot overeenstemming omtrent een reddingsplan van de grote effectenbank Lehman Brothers, die daags daarop surseance van betaling ("Chapter 11") aanvroeg. Een andere grote effectenbank, Merrill Lynch, werd overgenomen door Bank of America. Een tiental grote banken bracht een bedrag van $ 70 miljard bijeen, teneinde daarmee liquiditeitssteun te kunnen verlenen aan banken die anders gedwongen zouden zijn beleggingen tegen slechte prijzen te verkopen. Op 16 september 2008 verstrekte de Federal Reserve een lening van $ 85 miljard aan verzekeraar AIG, teneinde AIG in staat te stellen te komen tot een verkoop van activa "op een ordelijke wijze". De Amerikaanse overheid verkreeg 79,9% van de aandelen van AIG[25]. In het weekend van 20 en 21 september kondigde de Amerikaanse overheid plannen aan om tot een bedrag van $ 700 miljard slechte leningen van Amerikaanse banken (en andere financiële instellingen op te kopen[26]. Na onderhandelingen tussen de Amerikaanse regering en het Congres werd op 28 september op hoofdlijnen overeenstemming bereikt. Enkele dagen daarvoor ging de Amerikaanse hypotheekbank Washington Mutual ten onder. Aanvankelijk stemde het Huis van Afgevaardigden tegen, en de Senaat voor, doch op 3 oktober 2008 werd een enigszins gewijzigd wetsvoorstel alsnog door het Huis van Afgevaardigden aangenomen, en diezelfde dag als wet uitgevaardigd, de Emergency Economic Stabilization Act[27]. Een nieuw Departement voor Financiële Stabiliteit werd opgericht, en minister van Financiën Henry Paulson benoemde Neel Kashkari op 6 oktober als interimhoofd van het departement[28]. Van dit bedrag werd enkele dagen later een groot deel aangewend voor het versterken van risicodragend kapitaal van Amerikaanse banken[29]. De Britse overheid stak £ 37 miljard in Royal Bank of Scotland, Lloyds TSB en HBOS[30]. Naar later bleek zijn een aantal grote banken in oktober 2008 zeer dicht bij een ineenstorten geweest, met mogelijk dramatische gevolgen. Volgens het Royal Institute for International Affairs waren RBS en HBOS op 7 oktober 2008 bijna failliet gegaan, hetgeen tot een kettingreactie had kunnen leiden waarbij ook andere banken hun deuren hadden moeten sluiten. Daaruit zou een grote maatschappelijke onrust zijn voortgevloeid, met vermoedelijk zodanige onlusten dat niet slechts de politie doch ook de Britse strijdkrachten hadden moeten worden ingezet.[31]. Diverse landen besloten tot een uitbreiding van de garantie van tegoeden van particuliere spaarders, teneinde een algehele systeemcrisis te voorkomen. De interbancaire rentetarieven stegen aan het eind van september tot record-niveaus, terwijl de bereidheid van banken om elkaar leningen te verstrekken tot een minimum afnam. Centrale banken verschaften op ruime schaal liquiditeitssteun aan banken. Op 12 oktober kwamen de Europese ministers van financiën een omvangrijk pakket aan steunmaatregelen overeen, bestaande uit het deelnemen in het risicodragend kapitaal van banken en verzekeringsmaatschappijen, het garanderen van interbancaire leningen en het opkopen van illiquide leningen[32]. Op 23 november werd een omvangrijk pakket aan steunmaatregelen voor Citigroup bekend gemaakt, omvattende een kapitaalsinjectie van $ 25 miljard en garanties voor dubieuze leningen van $ 306 miljard. Indien sprake zou zijn van verliezen op deze leningen zou de eerste $ 29 miljard voor rekening van Citigroup zijn, terwijl de Amerikaanse overheid van verdere schades 90% voor zijn rekening zou nemen. Tevens werden restricties gesteld aan het dividend en aan de beloningen [33]. Het proces van regelmatig terugkerende afwaarderingen ging voort: per 3 september 2009 was een totaal van $ 1611,8 miljard aan afwaarderingen geboekt, waarvan $ 1075,4 miljard bij banken en verzekeringsmaatschappijen in de VS, (de tegenwaarde van) $ 494,6 miljard in Europa en (de tegenwaarde van) $ 41,8 miljard in Azië. De ontwikkelingen in Nederland en België zijn hieronder beschreven. Toenemende invloed van afvlakkende conjunctuur vanaf november 2008, overgaande in een diepe recessie Ontwikkeling van het bruto binnenlands product in de Eurozone Honderden onverkochte Volkswagens worden opgeslagen in een bos in Finland, zomer 2009 De ex-eigenaar van dit huis huurde een graafmachine en liet het huis slopen, nadat de bank het huis had geveild, IJsland, juni 2009 CEO Björn Kjos van de Norwegian Air Shuttle vertelt over de effecten op de luchtvaartindustrie, september 2009 Vanaf (ongeveer) begin november 2008 werd in steeds meer statistische cijfers zichtbaar dat de "reële economie" in een hoog tempo afkoelde. Om te voorkomen dat dit tot een recessie zou leiden (of een dergelijke recessie in duur te beperken) voerden diverse centrale banken renteverlagingen door. De Bank of England verlaagde op 6 november 2008 de "base rate" met een niet eerder geziene 1,50% tot 3,00%, terwijl de ECB op diezelfde datum de refi-rente met 0,50% verlaagde tot 3,25%[34][35]. Ook de Zwitserse centrale bank verlaagde in november 2008 de rente aanmerkelijk. Vanaf november 2008 bleken steeds meer landen in een recessie te zijn komen te verkeren. Op 13 november 2008 bleek echter dat de GDP-groei in Duitsland, Italië en de gehele Eurozone in het tweede en derde kwartaal van 2008 negatief was geweest, waarmee in die gebieden volgens de meest gehanteerde definitie sprake was van een recessie. Op 26 november 2008 bleek dit ook in het Verenigd Koninkrijk het geval te zijn. In diverse landen werden in november 2008 stimuleringsprogramma's aangekondigd waarmee beoogd werd de recessie in te dammen: in Duitsland voor € 40 miljard en in het Verenigd Koninkrijk voor GBP 20 miljard. Een in dit kader optredende overschrijding van de Europese begrotingsdiscipline zou gedoogd worden indien deze "beperkt en tijdelijk" zou zijn[36]. Op 4 december 2008 voerden diverse centrale banken relatief omvangrijke verlagingen van de officiële rentetarieven door. Op diezelfde dag bleek dat de Eurozone eveneens in een recessie verkeerde[37]. Een week later bleek dit ook in Japan het geval te zijn. Eind januari bleek dat ook de Verenigde Staten, volgens de officiële cijfers, in een recessie verkeerde na een krimp van 0,5% en 3,8% in respectievelijk het derde en vierde kwartaal van 2008[38]. Eind februari werd het cijfer omtrent het vierde kwartaal herzien tot -6,2% (omgerekend over een geheel jaar), hetgeen de sterkste krimp sedert 1982 was[39]. Als gevolg van de opkomende recessie werd het gestaag moeilijker de effecten van de kredietcrisis nog te onderscheiden. Wel was duidelijk dat de kredietverstrekkende functie van het bankwezen niet optimaal functioneerde. Als gevolg van verslechterde balansverhoudingen was het voor het bankwezen moeilijker, en duurder, om vermogen aan te trekken, zowel in de vorm van aandelenkapitaal als in de vorm van vreemd vermogen. De noodzaak de vermogensverhoudingen te versterken, of in ieder geval niet verder te laten verslechteren, bracht met zich mee dat banken meer terughoudendheid betrachtten bij het verstrekken van nieuwe leningen[40]. In februari 2009 werd bekend dat de Japanse economie in het vierde kwartaal van 2008 met 3,3% was gedaald, wat de grootste daling sinds 1974 was[41]. Vanaf februari 2009 ontstond toenemende zorg omtrent de gevolgen die de kredietcrisis zou hebben voor de financiële positie van overheden. Enerzijds leidde de toenemende recessie tot lagere belastingopbrengsten, terwijl de steunmaatregelen voor extra uitgaven zorgden, hetgeen in een aantal gevallen nog (aanmerkelijk) versterkt zou kunnen worden indien door overheden afgegeven garanties tot uitbetaling zouden komen. In dit verband werden met name Ierland en Oostenrijk genoemd, de eerste vanwege de grote omvang van de ten behoeve van Ierse banken afgegeven garanties, de tweede vanwege de grote omvang van door Oostenrijkse banken verstrekte leningen aan debiteuren in landen in Centraal- en Oost-Europa. Als gevolg hiervan bereikten de rendementsverschillen tussen staatsleningen van verschillende landen in de Eurozone record-niveaus. In het laatste kwartaal van 2008 en het eerste kwartaal van 2009 kromp de economie van Australië. De Zweedse Riksbank verlaagde haar rente naar 0,5% op 21 april 2009. Andere (grootschalige) vormen van overheidsingrijpen zijn tevens hieronder vermeld, teneinde doublures te beperken. Vanaf circa maart 2009 werd duidelijk dat landen wier economie sterk van export afhankelijk was, zeer zwaar door de crisis waren geraakt. Zo liep de export van Maleisië in januari 2009 met 27,8% op jaarbasis terug, en de export van Japan met 45,7%[42]. De economie van Singapore kromp in het eerste kwartaal van 2009 met 17,9%[43]. In mei 2009 bleek de economie in Duitsland en Nederland de grootste krimp in tientallen jaren had vertoond, met respectievelijk (op jaarbasis) -6,9% en -4,5%[44][45]. De krimp in het eerste kwartaal van 2009 in de Eurozone werd geraamd op 2,5% (op jaarbasis een krimp van 4,6%)[46]. Vanaf het voorjaar van 2009 kwamen steeds meer ondernemingen in moeilijkheden. Tot de meest bekende behoorden autofabrikanten Chrysler en General Motors, die in mei respectievelijk juni 2009 uitstel van betaling verkregen. In augustus 2009 bleek dat Frankrijk, Duitsland en Japan over het tweede kwartaal van 2009 een positieve groei hadden gezien, waarmee de recessie in die landen -formeel- voorbij was[47]. Volgens een rapport van de OESO, gepubliceerd op 3 september 2009, zou de recessie, mondiaal gezien, reeds ongeveer voorbij kunnen zijn[48]. Op 29 oktober werd bekend dat de Amerikaanse economie in het derde kwartaal was gegroeid met 3,5% "annualized" (zijnde een groei in dat kwartaal van bijna 0,9% maal vier), na vier achtereenvolgende kwartalen krimp[49]. Hiermee was de recessie in de VS, volgens de meest gehanteerde definitie, ten einde. Op 13 november 2009 bleek dat de Nederlandse economie in het derde kwartaal van 2009 was, waarmee de recessie (formeel gesproken) ten einde was[50]. Ook de economie van de gehele Eurozone was in het derde kwartaal gegroeid[51]. De financiële positie van Amerikaanse staten werd door lagere inkomsten en hogere uitgaven fors aangetast. Voor het begrotingsjaar 2010-2011 (aanvangend 1 juli 2011) namen diverse staten hun toevlucht tot maatregelen, variërend van het verlagen van salarissen tot het minimumloon (Californië), het verkopen van overheidsgebouwen (Arizona) tot het (aanmerkelijk) later betalen van uitkeringen, belastingteruggaven en financieringen van scholen en dergelijke[52]. Algemeen effect op de conjunctuur De effecten van de kredietcrisis op de conjunctuur in het algemeen zijn moeilijk cijfermatig aan te geven. In het algemeen kan gesteld worden dat een kleiner vermogen (woningen, aandelen enzovoort) na verloop van tijd een remmend effect op de economische groei heeft, mede veroorzaakt door een afnemend consumentenvertrouwen. Een daling van de huizenprijzen (in de V.S. of elders) bleek te leiden tot een dalende werkgelegenheid in sectoren als de bouw, bouwmaterialen, woninginrichting, alsmede gespecialiseerde dienstverlening als makelaardij en bankwezen. Dat de "huizenboom" een positief effect op de conjunctuur had en dat het inzakken ervan een negatief effect had, staat wel vast, doch een kwantificering is vrijwel niet te geven. De Federal Reserve Bank of Dallas raamde in juli 2010 dat de gestegen huizenprijzen 1%-punt tot 3%-punt aan de consumptie hadden toegevoegd, en (per eind 2008) tot eenzelfde daling hadden geleid, na het inzakken van de huizenmarkt[53].  Zie Vastgoedzeepbel voor het hoofdartikel over dit onderwerp. De verslechterde vermogenspositie van pensioenfondsen had tot gevolg dat aannemelijk is dat gedane pensioentoezeggingen en ingegane pensioenen niet (volledig) zullen kunnen worden geïndexeerd, hetgeen (nu of op termijn) een negatief effect heeft op de koopkracht van (huidige of toekomstige) deelnemers. Nederlandse pensioenfondsen hebben voor 2009 afgezien van indexatie van pensioenrechten. De herstelplannen die Nederlandse pensioenfondsen met een ontoereikende dekkingsgraad in maart 2009 indienden voorzagen in een afzien van indexatie voor meerdere jaren. Gestage problemen rond kredietverstrekking Na het "dieptepunt" van de crisis bleek de kredietverstrekking op een (voorlopig structureel) lager niveau te zijn beland. Het volume aan leningen, door Amerikaanse banken aan het midden- en kleinbedrijf verstrekt, vertoonde vanaf eind 2008 een sterke daling, om eerst vanaf de zomer van 2010 (ongeveer) te stabiliseren[54]. De gebrekkige beschikbaarheid van krediet voor kleinere ondernemingen, met negatieve gevolgen voor het herstel van de economische groei, werd bijvoorbeeld geconstateerd in de notulen van de vergadering van het Federal Open Market Committe van de Federal Reserve van 15 en 16 december 2009[55]. De aangescherpte leningscriteria ("lending standards") van Amerikaanse hypotheekverstrekkers leidden er ook later toe dat (potentiële) huiseigenaren geen (her)financiering konden krijgen. De stimulerende werking van de (historisch lage) Amerikaanse hypotheekrente werd hiermee verminderd. In september 2010 bleek dat circa 1/3 van de aangevraagde hypotheken werd afgewezen wegens een te lage credit score[56]. Het proces van gestaag terugdringen van schulden bleek lang door te gaan: in november 2010 bleek dat in twee jaar tijd Amerikaanse consumenten bijna $ 1000 miljard aan schulden (buiten hypotheken) hadden afgelost[57]. Branche-organisatie MKB-Nederland stelde in november 2010 dat banken steeds strengere eisen stelden bij de kredietverlening aan kleinere ondernemingen[58]. Verdere effecten op Amerikaanse vastgoedmarkt Hoewel de Amerikaanse woningmarkt zich vanaf de zomer van 2009 stabiliseerde, bleef het aantal foreclosures op een hoog niveau. De markt voor gesecuritiseerde hypotheken lag nog geheel stil zodat het overgrote deel van de nieuw verstrekte hypotheken afkomstig was van de de-facto overheidsinstellingen Freddie Mac en Fannie Mae. Vanaf 2009-2010 vond bij een toenemend aantal "pay-option ARM"-hypotheken renteherziening plaats, waarbij vaak een aanmerkelijke stijging van de maandlasten zal optreden[59]. Hierbij speelde een versterkende rol dat bij deze leningen in de eerste jaren niet de volledige rente werd betaald, doch na de herziening dient dat wel te geschieden[60][61]. Verwacht wordt dat de omvang hiervan in 2010 en 2011 groter zal zijn dan in 2009. Vergelijkbare problemen worden verwacht met "interest only"-hypotheken, waarbij gedurende de eerste jaren alleen rente wordt betaald, doch waarbij de aflossing vervolgens in een versterkt tempo dient plaats te vinden[62]. De financiering van commercieel onroerend goed (winkelcentra, kantoorgebouwen en dergelijke) blijkt ook steeds meer problemen te ondervinden, door een toenemende leegstand[63]. De prijzen van Amerikaans commercieel onroerend goed bleken in december 2009 42,9% lager te liggen dan ten tijde van het hoogtepunt van oktober 2007[64]. In het vierde kwartaal van 2009 bedroeg de leegstand van kleinere Amerikaanse winkelcentra ("strip malls") 10,6%: het hoogste cijfers sinds 1991[65]. De leegstand van Amerikaanse kantoorpanden steeg in het vierde kwartaal van 2009 tot 17%: het hoogste niveau in 15 jaar[66]. Discussie omtrent merites verdere bezuinigingen in 2010 Circa medio 2010 ontstond een discussie (tussen de beleidsmakers onderling, en onder economen) over de merites van verdere bezuinigingen. Het ene standpunt (vooral aangehangen door de Amerikaanse regering, en verwoord door onder meer de econoom Krugman) was dat (verder) bezuinigen contraproductief zou zijn, aangezien daardoor de groei (mogelijk sterk) afgeremd zou worden; de voorkeur diende gegeven te worden aan een (voorlopig) voortzetten van de diverse stimuleringsmaatregelen; de kosten daarvan zouden uit de toekomstige groei gefinancierd kunnen worden. De tegengestelde visie (vooral aangehangen door Europese regeringen) was dat de overheidstekorten en staatsschulden reeds zo hoog waren opgelopen, dat verdere schulde, het noodzakelijke gevolg van verdere stimuleringsmaatregelen, zouden leiden tot een neerwaartse spiraal van toenemende rentelasten, die de groei juist zouden afremmen. Op de vergadering van de G-20 in Toronto op 26 en 27 juni 2010 werd hierover geen eensluidend standpunt ingenomen[67]. De problemen van het financiële stelsel bleven nog geruime tijd een negatieve invloed op de economie uitoefenen. Dit werd onder meer opgemerkt in het Global Financial Stability Report van het IMF van oktober 2010, waarin het werd omschreven als "de Achilleshiel van het economisch herstel"[68]. Kredietcrisis in een nieuwe vorm vanaf begin 2010: toenemende problemen rond te grote overheidsschulden  Zie Europese staatsschuldencrisis van 2010 voor het hoofdartikel over dit onderwerp. Vormen van overheidsbetrokkenheid President George W. Bush; "We're at a critical moment for our economy, and we need legislation that decisively address the troubled assets now clogging the financial system, helps lenders resume the flow of credit to consumers and businesses, and allows the American economy to get moving again.", 30 september 2008 President Barack Obama spreekt met credit cardmaatschappijen over de bescherming van consumenten, 23 april 2009 Overheden in eigenlijk alle door de crisis getroffen landen gingen in de loop van de tijd een veel grotere rol spelen dan enkele jaren geleden voor mogelijk zou zijn gehouden. Hierbij wordt aangetekend dat de ernst van de crisis, naar achteraf vastgesteld kan worden, door beleidsmakers onderschat is: Fed-voorzitter Bernanke zei op 13 juli 2007 dat de situatie rond subprime-leningen “enstig doch grotendeels beheerst” was (“grave but largely contained”)[69], en IMF-directeur Dominique Strauss-Kahn zei op 15 mei 2008 tegen een commissie van het Europees Parlement in Brussel gezegd dat het hoogtepunt van de kredietcrisis achter de rug is, maar dat de gevolgen nog maandenlang voelbaar zouden zijn[70]. Het IMF schreef in het Global Financial Stability Report van april 2009 dat er enige indicaties waren van een terugkerend vertrouwen in de financiële markten, maar dat verdergaande overheidsmaatregelen nodig waren. De raming van het totaal aan afschrijvingen werd verhoogd tot ruim $ 4000 miljard[71]. Aanvankelijk bescheiden effecten van diverse eerdere reddingsplannen De effecten van diverse sedert het begin van de crisis aangekondigde reddingsplannen bleken tamelijk beperkt te zijn. (De Federal Housing Finance Agency presenteerde in november 2008 een programma voor het modificeren van hypotheken. De werkingssfeer werd geschat op "duizenden leners"[72]. Voor het "Hope for Homeowners"-programma, gestart in oktober 2008, bleken in december 2008 slechts 312 aanvragen te zijn ingediend, in plaats van de beoogde 40.000[73].) In een aantal gevallen bleek wel met een huiseigenaar overeenstemming te zijn bereikt over een tijdelijke verlaging van de hypotheeklasten, maar dit impliceerde een uitstel van betaling van een deel van de lasten, hetgeen een verschuiven van die lasten naar de toekomst inhoudt. Eind maart 2009 bleek dat voor dit programma, dat $ 300 miljard beschikbaar stelde voor herfinanciering van hypotheken, 752 aanvragen waren zijn ingediend. Slechts één vervangende hypotheek was verstrekt[74]. Het bleek overigens dat het niet zelden voorkomt dat huiseigenaren, nadat hun hypotheek is aangepast, later wederom ("redefault") in betalingsproblemen kwamen te verkeren: van de hypotheken die in het eerste kwartaal van 2008 werden gemodificeerd was na zes maanden bij ruim 50% wederom sprake van betalingsachterstanden[75]. De securitisatie van hypotheken heeft tot gevolg dat er een scheiding is tussen de uiteindelijke eigenaar van de vordering (zijnde de houder van de mortgage-backed security: dit kan een belegger "waar ook ter wereld" zijn) en de "servicer": de onderneming die belast is met het beheer van de vordering zoals het incasseren van betalingen en het verzorgen van de administratie. Deze laatste heeft geen eigen financieel belang bij het tijd (en dus geld) kostende proces van het heronderhandelen van de verplichtingen van bestaande hypotheken[76]. Ook werden signalen opgevangen dat de markt voor commercieel onroerend goed (vooral kantoorgebouwen en winkelcentra) ook de gevolgen van de crisis ondervond, in de vorm van een stroever verlopende financiering en toenemende leegstand. Voor ratingbureau Moody's was dit begin februari 2009 aanleiding om de rating van $ 302,6 aan leningen met commercieel onroerend goed te heroverwegen[77]. De uitbreiding door de Federal Reserve van de TALF op 10 februari 2009 hangt hiermee samen. In mei 2009 bleek dat de betalingsachterstanden op leningen voor Amerikaans commercieel vastgoed sterk stegen. Verloop betalingsachterstanden op Amerikaanse hypotheken Ondanks alle overheidsmaatregelen bleken de betalingsachterstanden op Amerikaanse hypotheken gestaag te stijgen, zie nevenstaande grafiek. In maart 2009 kondigde de Amerikaanse overheid een programma aan waarbij $ 75 miljard ter beschikking werd gesteld voor het herfinancieren van hypotheken, ter voorkoming van foreclosures. De randvoorwaarden waren echter zodanig dat commentatoren reeds bij de aankondiging hun twijfels uitspraken over het effect ervan[78]. Het Federal Housing Finance Agency berichtte in augustus 2009 dat tot en met juli 2009 ruim 2,9 miljoen hypotheken door Freddie Mac en Fannie Mae waren geherfinancierd, waarvan circa 190.000 onder het Making Home Affordable Refinance Program[79]. In september 2009 rapporteerde de beheerder van het Home Affordable Modification Program dat er 570.000 "trial modifications" waren, waarvan 370.000 de fase van een aanbod aan de huiseigenaar hadden bereikt; hij verklaarde echter nog "miljoenen foreclosures" te verwachten[80]. Medio oktober 2009 bleek dat circa 500.000 hypotheken een proefperiode van "modification" hadden gekregen, doch dat per 1 september 2009 slechts 1711 hypotheken definitief herzien waren[81]. In december 2009 publiceerde de Amerikaanse overheid cijfers omtrent de resultaten tot dan toe van het Home Affordable Modification Program: 759.058 aangeboden voorlopige herzieningen hadden geleid tot 31.382 definitieve herzieningen, terwijl 697.026 voorlopige herzieningen nog liepen[82]. De Special Inspector General liet zich in zijn rapport van 25 maart 2010 kritisch uit over de discrepantie tussen de bij de aanvang van het HAMP-programma genoemde "3 tot 4 miljoen huishoudens" en de tot dan toe bereikte permanente modifications[83]. Ook in zijn rapport d.d. 21 juli 2010 liet de Special Inspector General zich kritisch uit over de bereikte resultaten[84]. Per eind derde kwartaal 2010 waren er 495.898 permanent modifications, op een totaal van 1.369.414 gestarte trial modifications[85]. Vanaf het begin van 2010 bleken Amerikaanse banken eerder dan vooreen bereid te zijn om mee te werken aan "short sales", waarbij een huis verkocht werd voor minder dan het bedrag van de hypotheek. Hiermee werden veilingen, die vermoedelijk tot een nog lagere opbrengst zouden leiden, voorkomen[86]. In maart 2010 kondigde de Amerikaanse regering diverse maatregelen aan om de een hernieuwd inzakken van de woningmarkt te voorkomen, waaronder subsidie aan banken voor het (gedeeltelijk) afschrijven van leningen. Deze maatregelen zouden circa $ 50 miljard kosten[87]. Vanaf het voorjaar van 2010 werden steeds meer signalen vernomen dat Amerikaanse huiseigenaren er toe overgingen de hypotheek niet meer te betalen, en het op een gedwongen verkoop lieten aankomen ("strategic default"): de periode tussen het stoppen met betalen en de veiling van het huis was, vooral door de toegenomen werklast bij de banken en (in die staten waar een rechterlijke machtiging vereist was) de gerechten toegenomen tot vaak ruim een jaar[88]. Een functionaris van Fannie Mae sprak in juni 2010 van een "disturbing trend toward strategic defaulting"[89]. Amerikaanse banken hadden grote moeite om de zelf ingekochte huizen verkocht te krijgen: Fannie Mae lanceerde in september 2010 een programma geheten HomePath waarbij kopers van door Fannie Mae ingekochte woningen opmerkelijk soepele hypotheken werd aangeboden (slechts 3% eigen geld, en een FICO-score van 660 terwijl op dat moment een minimum van 700 gebruikelijk was)[90]. Ook leidden administratieve onvolkomenheden tot problemen: In september 2010 schortte hypotheekbank Ally (voorheen GMAC) alle lopende uitwinningsprocedures op nadat gebleken was dat beëdigde verklaringen ("Lost Note Affidavits", die in de plaats traden van de originele documenten die de keten van overdracht bewezen) op grote schaal zonder toereikende controle waren afgegeven[91]. JP Morgan schortte eveneens een groot aantal uitwinningsprocedures op[92]. In het rapport over het derde kwartaal van 2010 uitte de Special Inspector-General in sterke bewoordingen kritiek op de uitvoering van het TARP-programma: de doelstellingen werden niet verwezenlijkt, de voordelen kwamen vooral op Wall Street terecht, de rapportages (door de Treasury) waren misleidend[93]. Aan het eind van 2010 bleek dat rechters in Florida verzoeken tot machtigingen tot foreclosure plachten toe te wijzen na een zeer summier onderzoek, soms op basis van zeer incomplete dossiers[94]. Betrokkenheid van overheden en centrale banken Overheden en centrale banken[95] zijn op diverse wijzen betrokken bij de crisis. De effecten van dat optreden zijn moeilijk te meten, reeds omdat niet bekend is wat de situatie zou zijn indien dat optreden achterwege gebleven was. In het algemeen kan gesteld worden dat een neveneffect wel is geweest, dat de negatieve gevolgen van een risicovolle bedrijfsvoering in diverse gevallen werd afgewenteld op de samenleving, terwijl dergelijke negatieve effecten zich ook in de toekomst nog op grote schaal kunnen gaan voordoen, bijvoorbeeld indien overheden schadeclaims voortvloeiend uit door hen verstrekte garanties moeten uitbetalen. De vormen van betrokkenheid kunnen worden onderscheiden in: Verlaging van officiële rentetarieven Verloop van rentetarieven van Federal Reserve, ECB en Bank of England Sinds het begin van de crisis hebben diverse centrale banken diverse malen de officiële rentetarieven verlaagd, soms met opmerkelijk grote stappen[96]. In de VS is de officiële rente op een zeer laag niveau beland. Op 16 december 2008 verlaagde de Federal Reserve de federal funds rate tot een "target rate" tussen 0,00% en 0,25%. Fiscale impulsen De Amerikaanse overheid paste driemaal een fiscale stimulans toe: vanaf mei 2008 pakket aan “tax rebates” van circa $ 160 miljard, eind juli 2008 een pakket steunmaatregelen van circa $ 300 miljard (de Housing and Economic Recovery Act), en in februari 2009 een pakket van $ 787 miljard (American Recovery and Reinvestment Act of 2009). Het eerste programma bestond uit een "zuivere" fiscale impuls: ee